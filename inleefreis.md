---
layout: default
title: Inleefreis
---
# Inleefreis

_Een onvergetelijk avontuur_

Jaarlijks organiseert vzw Munnange een inleefreis naar Oeganda, &quot;de parel
van Afrika&quot;. Tijdens deze reis nemen we jullie mee naar de ongekende
natuurpracht van Oeganda en leren we het land van binnenuit kennen. Er is veel
contact met de plaatselijke bevolking, we maken kennis met Munnange counseling
centre en de dagelijkse werking, we bezoeken onze samenwerkingspartners, maken
kennis met de cultuur, gebruiken en rituelen en dit alles in een sfeer van
respect en openheid; de pijlers van onze vzw. Er is veel ruimte om verhalen te
beluisteren, ervaringen te delen en van gedachten te wisselen. De reis wordt
begeleid door Maika Luyssaert, voorzitter van vzw Munnange en ervaren
reisbegeleider (ondermeer bij Joker, Anders Reizen, Matoke Tours en Anders dan
Anders). 

Een combinatie van safari en kennismaking met de lokale bevolking en
verschillende plaatselijke projecten geven je een divers en compleet beeld van
een nog onontdekte parel in Afrika.

Deze reis is een adembenemend mooi en onvergetelijk avontuur.

We  maken de inleefreis graag op maat van de deelnemers! Als je ge?nteresseerd
bent, stuur dan een mailtje en we kijken samen naar de mogelijkheden en de
reisperiode.

# Enkele impressies van deelnemers

## Armin, deelnemer inleefreis 2014

Twee weken Oeganda. Daar denk je toch eerst even goed
over na. Ik, die nooit verder dan de Belgische buurlanden
was gereisd. De reis was duidelijk omkaderd, ik kon mij
vrijmaken, het geld had ik ook dus uiteindelijk ging ik
overstag.  Maanden later landde ik voor het eerst op
Oegandese grond. Hier werd de opbouw van de reis
duidelijk: langzaam werden we ondergedompeld in het
Oegandese leven.

Maar Oeganda zou niet in Afrika liggen, mocht er niets onverwachts gebeuren.
Dat zegt men althans, de reisbegeleiders hielden ons weg van de nare twisten
maar lieten ons de aangename ervaren.

Mijn leukste herinnering is misschien wel het gevolg van zo'n onverwachte
twist. Er werd ons een alternatief programma voorgesteld zodat we chimpansees
konden zien. 10 minuten later hadden we een unanieme beslissing. Nog eens 10
minuten later waren verblijven en activiteiten geregeld. Het zijn op zo'n
momenten dat je de meerwaarde van reisbegeleiders beseft. Die volgende 2 dagen
heb ik misschien wel mijn mooiste tijd beleefd in Oeganda. Niet omdat we hier
plots in een paradijs belandden maar wel vanwege de unanieme spontaniteit die
was gegroeid in onze groep. Vanwege het achtervolgen van het gekrijs van de
chimpansees om ze uiteindelijk ook te zien.

De landschappen heb ik niet kunnen meenemen naar huis maar de vriendschappen
wel.

## Riet, deelneemster inleefreis oktober 2013

Op 7 oktober staan we, in alle vroegte, met 9 klaar in Zaventem, elk met z'n
bagage en een valies vol spullen voor Oeganda. Elkeen heeft ook een heleboel
verwachtingen, spanningen... benieuwd naar wat ons te wachten staat!

Laat op de avond worden we in Entebbe verwelkomd door Maika en onze 2
chauffeurs, Sula en Kenneth. De volgende morgen begint het echte verhaal!

We komen ogen, oren en neuzen, woorden tekort om alles te observeren en op te
slaan. Elk van ons heeft zijn eigen manier van kijken, verwerken, beleven... we
zijn met z'n allen nieuwsgierig, kritisch, enthousiast, ontgoocheld, onder de
indruk! Tijdens de maaltijden en in ons busje is er tijd om te
discussi&euml;ren over waar we met verschillende ogen en achtergrond naar
kijken maar ook tijd om te grappen en te grollen en te ontladen.

Deze reis is een goede mix van toerisme en inleven: Oeganda is een mooi land
met afwisselende natuur: een zeer groen landbouwland. We hebben kuddes
olifanten en neushoorns van ver en dichtbij gezien; giraffen, waterbokken,
buffels, krokodillen, nijlpaarden en impala's poseerden voor onze lens. Vogels
in alle kleuren. Onvergetelijke landschappen rolden als een film voorbij. En we
genoten!

Oeganda is ook een rijk waterland: het Victoriameer is de grootste plas; de
Nijl heeft er zijn bron en overal stroomt er water met indrukwekkende
watervallen... In sommige dorpen is er een gemeenschapspomp voor water
voorzien. Bovendien begon het regenseizoen en na zo'n plensbui weet je wat het
betekent 'met bakken uit de hemel vallen'!

Oeganda heeft een uitgebreid wegennet en volgens de Oegandezen in redelijk
goede staat. Maar eens je er rijdt kan je meestal genieten van de African
Massage: een zware test voor je zitknobbels en een hele kunst om zonder blauwe
plekken thuis te komen. Er is ook georganiseerd openbaar vervoer: minibusjes
doorkruisen het hele land. Wettelijk maximum 14 personen: maar dat is een
rekbaar begrip... dus zolang iedereen wat krap wil zitten kan er nog altijd
eentje bij ook al heeft die kippen of zakken vol boodschappen naar huis te
brengen.

Maar de snelste manier om zich te verplaatsen zijn de boda-boda's: moto's met
chauffeur die het hele land doorkruisen met 1, 2, 3 passagiers achterop of
tonnen water, stapels brandhout,trossen bananen, zelfs kippen, geiten of
varkens vastgebonden met fietsband.Zij brengen ook je boodschappen naar huis.

Ook fietsen zijn handig: je rijdt ermee tot die vol geladen is en dan stap je
zo terug naar huis. En als dat allemaal niet voorhanden is heb je nog altijd je
hoofd om vol te laden tot niemand nog ziet wie je bent!

Inleven is deel uitmaken van het dagelijkse leven: het leven in een dorp met de
lokale bevolking. Dat betekent dat je geen aardappelen kunt halen in de winkel
maar vandaag moet planten om binnen 2 maanden te oogsten. Dat betekent
brandhout verzamelen, water halen, fruit en groenten oogsten en je reppen om
het eten klaar te krijgen tegen de middag. In de stad moet je vroeg naar de
markt vertrekken en zorgen dat je voor een eerlijke prijs probeert te kopen wat
je nodig hebt. De boda-boda brengt het wel naar huis! Gelukkig maken vele
handen licht werk: onze maaltijd geraakt op tijd klaar en we kunnen ervan
genieten.

Overal werden we goed ontvangen: iedereen blij met het bezoek van de mzungu
(blanken) en trots op hun realisaties.... We ontmoetten fiere mensen met veel
dynamisme en een visie om u tegen te zeggen!... maar ook mensen die het
negatieve beeld dat we hebben over de afrikaan alle eer aandoen: zij horen
zichzelf graag praten ook al heeft wat ze zeggen geen inhoud en ze blijven
ervan overtuigd dat alleen hulp van buiten af hen verder kan brengen...en zij
wachten...

Terug thuis met een schat aan beelden, indrukken, visies en warme herinneringen
proberen we met onze verhalen te brengen wat we mochten beleven.

Soms rijst de vraag: is dit wel zinvol?

JA: zolang wij kunnen moeten we investeren in een landwaar de middelen beheerd
worden door mensen die status en macht als hun hoogste goed beschouwen en
vergeten dat er initiatief en potentieel voldoende is om een leefbare wereld
uit te bouwen.

Dank aan hen die ons hierin voorgaan!

Dank ook aan alle medereizigers die elk met hun eigen zijn en inbreng een grote
meerwaarde betekenen voor wat we leerden kennen.

Het rode stof is al uit de kleren, maar de stof tot nadenken nog niet helemaal
geordend in mijn hoofd! Afrika laat me nooit meer los!

Weebale (gegroet en dank voor het werk dat je voor ons doet)!

## Hugo, deelnemer inleefreis oktober 2013

### Droomreis ###
Midden in mijn dorp,<BR>
of amper een steenworp<br>
daarvandaan,<br>
verder ging ik niet.<br>
Beschreef ik in mijn dromen<br>
varend op een driemaster in mijn brein<br>
de zoete geuren van donker Afrika,<br>
het rode zand van de woestijn,<br>
de zilte wind die oceanen streelt<br>
of tot storm opzweept.<br>
Sneeuwblind worden op de pool,<br>
zonder einde op de dool.<br>
Tot ik thuis kom<br>
op amper een steenworp<br>
van mijn dorp<br>
en schrijf het heimwee<br>
van mij af<br>
terwijl ik afmonster op het schip<br>
dat eindeloos mijn brein bevoer<br>
met rusteloze geesten aan het roer.<br>
Omdat ik in weerwil<br>
van mijn dromen,<br>
niet verder kon, of wilde komen,<br>
dan een steenworp van mijn dorp.<br>
Tot de drang mij te sterk geworden<br>
en in weerwil van mijn vrees<br>
het zeegat koos.<br>
de horizon voorbij.<br>
En heb beseft dat éénmalig toch<br>
een mens op zoek moet naar de wieg van zijn bestaan.<br>
Voordat alles bezoedeld wordt<br>
puur en naakt herboren<br>
in het zwarte Afrika<br>
en ik weer lachen leer, naïef en zonder zorg.<br>
al was het maar voor even.<br>

