---
layout: default
title: About
---
# Munnange

Munnange is een Belgische vzw met een centrum voor psychosociale begeleiding
(= counselling) in Entebbe, Oeganda. Mensen komen naar het centrum met 
allerlei vragen rond alcoholverslaving, huiselijk geweld, mishandeling,
stress, etc. Munnange staat voor laagdrempelige, toegankelijke en gratis
hulpverlening. We bieden zowel individuele begeleiding als groepssessies.


# Ontstaan

Uit onderzoek gedaan door doctoraat studenten aan Oegandese universiteiten
blijkt dat steeds meer mensen een uitgesproken nood hebben aan psychologische
zorg en ondersteuning. Dit bewijzen ook de toenemende zelfmoordcijfers en
geweldplegingen in Oeganda. Studenten en docenten worden geconfronteerd met
allerhande problemen: familiale problemen, moeilijke thuissituaties, seksuele
problemen, emotionele problemen en gezondheidsproblemen (HIV/Aids). Tijdens
contacten met Nkumba University in Entebbe werden we geconfronteerd met de
omvang en gevolgen van psychisch lijden waarbij geen of te weinig
toegankelijke hulp wordt geboden. Er is gebrek aan personeel, aan knowhow en
aan een concreet hulpverleningsaanbod om aan deze psychologische en 
emotionele noden tegemoet te komen.

Vanuit de overtuiging dat we een verschil kunnen maken werd in 2011 
vzw Munnange opgericht. Munnange betekent "mijn vriend" in het Luganda, 
&eacute;&eacute;n van de meest gesproken talen in Oeganda. In april 2012 ging 
Munnange counseling centre - gelegen op de campus van Nkumba University - 
officieel open.

Sindsdien is er heel wat gebeurd: we breidden onze hulpverlening uit naar de
omliggende gemeenschappen van Nkumba University en gingen met verschillende
organisaties een samenwerking aan. Daarmee ligt de focus niet alleen op
studenten en docenten aan de universiteit, maar steeds meer op gemeenschappen,
omliggende scholen, weeshuizen, de politie en de gevangenis van Entebbe. Dit
vanuit de overtuiging dat iedereen recht heeft op toegankelijke, neutrale en
sprofessionele hulpverlening.

# Missie en visie

Vzw Munnange denkt met een open geest, vanuit respect voor elke eigenheid,
godsdienst of kleur.

Wij vinden het voor onszelf onaanvaardbaar om in een wereld te leven waarin
intelligente en gemotiveerde mensen die graag hun steentje willen bijdragen
aan de ontwikkeling en vooruitgang van hun land die kans niet krijgen omdat
ze teveel en te vaak ingenomen worden door zorgen, persoonlijke problemen
en/of familiale spanningen.

Wij willen mensen de kans geven een beroep te doen op goed geschoolde en
neutrale counsellors bij wie zij hun verhaal kwijt kunnen, een luisterend oor
vinden, begeleiding kunnen krijgen, doorverwezen kunnen worden naar andere
hulpverlening, kortom bij wie ze een plek vinden om tot rust te komen.

Vzw Munnange vertrekt vanuit het eigen krachtmodel, we willen namelijk de
competenties en krachten die reeds aanwezig zijn, versterken. Een maatschappij
kan meer groeien vanuit kennis veeleer dan enkel vanuit caritatieve of 
smateri&euml;le hulp.

# Werking

Vzw Munnange wil zich richten op structurele veranderingen, veeleer dan op individuele veranderingen of het lenigen van individuele noden en concentreert zich op het uitbouwen van een aanbod voor psychosociale hulpverlening in Oeganda:

1. ** Centrum voor psychologische hulpverlening op de campus van Nkumba University**

    Munnange Counselling Centre werd officieel geopend in april 2012 en heeft
    momenteel twee betaalde Oegandese counsellors in dienst, Michael Nsamba en
    Jamilah Nantale. Het hulpverleningsaanbod bestaat uit psychosociale zorg
    voor studenten en docenten van de universiteit en het is voldoende
    toegankelijk voor de omliggende gemeenschappen (outreaching).

    Elke laatste woensdag van de maand organiseert Munnange counseling centre
    (MCC) een infosessie voor studenten aan de universiteit. Sessies gaan over
    diverse thema's, zoals het leven op en na de universiteit, alcohol- en
    drugsverslaving, weerbaarheid, relatievorming, etc. MCC neemt ook deel aan 
    verschillende evenementen op de campus. Zo geven we uitleg over de werking
    van het centrum tijdens de kennismakingsweek voor nieuwe studenten en 
    tijdens de gezondheidsweek.

    Daarnaast werken we ook intensief samen met het gezondheidscentrum
    verbonden aan de universiteit. Het medisch personeel is ervan overtuigd
    dat veel studenten die medische hulp zoeken ook nood hebben aan
    psychosociale ondersteuning. Het ziekenhuis verwijst daarbij
    pati&euml;nten door naar MCC waardoor er een zeer waardevolle
    samenwerking is ontstaan.

1. ** Outreachende hulpverlening **

    Sinds de oprichting kregen we verscheidene vragen van organisaties en
    scholen in de directe omgeving van Nkumba University om counselling
    sessies voor hun doelgroep te organiseren. Ondertussen zijn we met
    verschillende organisaties een intensieve samenwerking aangegaan.

    - _Politiekantoor van Entebbe en het politiekantoor in Abaita_

        In het politiekantoor van Entebbe bieden we twee dagen per week
        counseling aan op het departement 'familie en gezin'. Jamilah en
        Micheal ondersteunen er de lokale politie. Ze worden ingeschakeld in
        moeilijke familiale situaties (echtscheiding, familiaal geweld,
        mishandeling en misbruik). We hebben ook een samenwerking met het
        politiekantoor in Abaita, een wijk in Entebbe, zij bellen ons als ze
        onze diensten nodig hebben.

    - Een samenwerking met de gevangenis van Entebbe staat in de steigers. 
    Hier zullen we een programma aanbieden ter ondersteuning van de
    re-integratie van gedetineerden bij hun terugkeer naar de samenleving.

    - _Omliggende gemeenschappen: Nkumba Bufulu (Kitawuluzi) en 
    Nkumba Bukolwa_

        In de omliggende gemeenschappen werkt MCC samen met de dorpshoofden
        van deze gemeenschappen. Elke woensdagnamiddag heeft er een counsellor
        spreekuur in Kitawuluzi in de Nkumba Bufulu gemeenschap. Hier kunnen
        mensen terecht met allerhande vragen.

    - _St Noah Secondary School_

        Deze school richt zich vooral op kinderen en jongeren uit
        vissersgezinnen. Deze gezinnen worden nog al te vaak gekenmerkt door
        alcoholmisbruik, familiaal geweld en weinig betrokkenheid van ouders
        op kinderen. De directie van St Noah verwijst jongeren op regelmatige
        tijdstippen door naar Munnange Counselling Centre en contacteert onze
        medewerkers om te bemiddelen en te ondersteunen wanneer er zich op
        school problemen voordoen. Recent hebben jongeren uit deze school een
        Munnange club opgericht. Doel hiervan is om kennis van counselling te
        vergroten onder scholieren. Ze leren er basisvaardigheden, hoe een
        medestudent te herkennen die extra hulp nodig heeft en hoe ze iemand
        kunnen doorverwijzen.
        
    - _Early Learning School_
  
        Dit is een opvangcentrum en school voor weeskinderen, kinderen van
        ouders die in de gevangenis verblijven of kinderen die door hun gezin
        worden verstoten. Munnange biedt er zowel individuele counselling als
        groepscounselling aan. De kinderen en jongeren geven aan dat deze
        gesprekken hen kracht geven en het dagelijks leven een beetje lichter
        maken.
        
    - _Divine Child Primary School and orphanage:_ zelfde werking als st Noah
    Secondary school en Early Learning school

    - _May Christian College Nkumba :_ zelfde werking als st Noah Secondary
    school
    - _Entebbe parents school:_ zelfde werking als st Noah Secondary school

 
# Hulpverlening

Munnange biedt verschillende soorten hulpverlening aan, van groepsessies tot
individuele counselling. De hulpvragen zijn zeer gevarieerd :

  - Depressie (zelfmoordgedachten)
  - Familiale problemen (partnergeweld, kindermishandeling- en verwaarlozing,...)
  - Trauma, stress en rouw
  - Alcohol- en drugsverslaving
  - Relatieproblemen en seksuele problemen
  - Financi&euml;le problemen
  - Studieproblemen (problemen met het studeren, maar ook eenzaamheid en pesten)


# Samenwerking met VIVES

We proberen kennis en expertise uit te wisselen en dit in samenwerking met de
HogeschoolVIVES. Er werden al verschillende workshops en conferenties
georganiseerd op de campus van Nkumba University om de opleiding 
"Psychological guidance and counselling" te versterken, wat op termijn zal
leiden tot een uitgebreid sociaal en professioneel netwerk en tot nog beter
geschoolde counsellors. Jaarlijks zijn er ook studenten van de opleidingen
sociaal werk en toegepast psychologie die in MCC, gedurende vier maanden,
een project uitwerken in het kader van hun bachelor proef.

# Vrijwilligerswerk

Ben je ge&iuml;nteresseerd in ons project en heb je zin om vrijwilligerswerk
te doen? Dat kan! Voor meer informatie, kan je ons altijd een mailtje sturen.
Zo kunnen we samen bekijken wat de mogelijkheden zijn en op zoek gaan naar
een project dat bij je past.
